---
author: michael-boelen
categories:
- pr
date: 2023-10-02T10:51:14+02:00
description: "Vereniging NLUUG stopt met het gebruik van social media platform X (voorheen Twitter). Lees meer over hoe en waarom we tot deze keuze zijn gekomen."
slug: nluug-stopt-met-x-voorheen-twitter
tags:
- pr
- social-media
title: "NLUUG stopt met gebruik X (voorheen Twitter)"
---

NLUUG, de vereniging voor open standaarden, heeft gekozen om afscheid te nemen van X, voorheen bekend als Twitter. We hebben als vereniging het online platform de nodige jaren positief kunnen inzetten om nieuws te delen en contact te zoeken en te houden met sprekers, leden en andere ge√Ønteresseerden. Door grote veranderingen op het platform is de tijd is gekomen om ons account voor onbepaalde tijd te gaan bevriezen.

Deze keuze is doordacht gemaakt op initiatief van ons PR-team, gesteund door meerdere actieve leden en het bestuur. Gedurende het afgelopen jaar zagen we het platform drastisch veranderen na de overname door Elon Musk. De wijzigingen waren veelal niet positief te noemen en hebben ons aan het denken gezet.

Door de komst en toenemende populariteit van Mastodon en Fediverse is er een goed alternatief ontstaan voor X. Deze software is opgebouwd uit open standaarden en open componenten, iets dat helemaal past bij onze vereniging en waar wij voor staan. Mede daarom hebben we voor onze leden een eigen Mastodon-instance in het leven geroepen. Tevens zijn we meer tijd gaan besteden aan dit platform.

Ook zien we dat er steeds meer mensen binnen onze doelgroep de overstap hebben gemaakt. Andere organisaties en zelfs de Nederlandse overheid hebben de stap ook al gezet en zijn er mee bezig. Een platform waar we overigens zelf de zeggenschap hebben en houden. Bij X is die zekerheid er simpelweg niet. Wat we bij dat platform wel zeker weten is dat we steeds minder waarde krijgen. Zo is een belangrijk stuk gereedschap (Tweetdeck) inmiddels een betaalde dienst geworden. Betalen voor een goede dienst vinden we niet erg, maar investeren in een platform waar we niet achter staan is niet het signaal dat we willen afgeven. Los daarvan is het niet in lijn met onze waarden. We vragen ons zelfs af of het platform nog wel een toekomst heeft.

De aankomende tijd gaan we ons NLUUG-account op X dus niet meer actief gebruiken. Het account zal voorlopig nog wel wel blijven bestaan, mede om te voorkomen dat we onze handle @nluug verliezen. We passen de website aan, en links naar X gaan we zoveel mogelijk verwijderen. Waar het mogelijk is komt daar uiteraard ons Mastodon-account voor in de plaats.

We roepen andere organisaties op om ook eens te kijken naar de open alternatieven Mastodon en Fediverse. Zien we je daar? Wij zijn te volgen op [@nluug@nluug.social](https://nluug.social/@nluug)!

Vragen naar aanleiding van dit bericht? Neem dan contact op met ons [PR-team]({{< relref "organisatie/commissies/pr/index.md" >}}) of 1 van de actieve leden.
